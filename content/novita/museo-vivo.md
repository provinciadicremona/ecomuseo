---
title: "Progetto Museo Vivo"
date: 2022-07-04
lastmod: 2022-07-04
draft: false
---

Il progetto è stato redatto per l’adesione al Bando dell’Unione Province d’Italia “AzioneProvincEgiovani 2020”, finanziato dal Fondo nazionale per le politiche giovanili.
“Museo Vivo” è rivolto a rafforzare le attività svolte dalla Provincia nel campo della educazione naturalistica e della divulgazione delle tematiche riguardanti le caratteristiche ambientali del territorio provinciale. In particolare, le azioni progettuali si incentrano sul potenziamento delle strutture provinciali specificamente dedicate all’educazione ambientale (Cascina Stella e Bosco didattico di Castelleone) ma la caratteristica saliente è il coinvolgimento, in questa operazione dei giovani dai 14 ai 35 anni, intercettati tramite le istituzioni scolastiche frequentate o nel momento in cui si affacciano al mondo del lavoro. Le azioni previste hanno richiesto la formazione di un partenariato che ha coinvolto gli Istituti di Istruzione Superiore “Stanga” di Crema e “J. Torriani” di Cremona, oltre all’Associazione Didattica Museale di Milano, che si occupa da decenni di condurre iniziative di educazione ambientale ed ha ampia esperienza anche di attività svolte nella realtà territoriale della provincia di Cremona, ed al Comune di Castelleone, coinvolto come soggetto esterno. 


Fra i prodotti dell’iniziativa, si rammenta l’offerta di un percorso di formazione e tirocinio rivolto a sei giovani che volessero svolgere l’attività di “guide ambientali”; l’attività formativa e parte del tirocinio si sono svolti sul campo, ma, considerato anche il particolare periodo in cui si è operato,  ognuno dei giovani coinvolti, seguiti da tutor esperti, ha prodotto una lezione utile per la “didattica a distanza” e riguardante una delle tematiche naturalistiche che solitamente è possibile illustrare nel corso delle visite guidate presso le strutture provinciali di Castelleone.
Fra gli altri prodotti dell’iniziativa, si rammenta la ristrutturazione dei siti internet dell’Ecomuseo della Provincia di Cremona e del Bosco didattico (in collaborazione con l’IIS “Torriani” di Cremona), la realizzazione di una specifica app che consentirà ai visitatori del Bosco didattico, con l’uso del proprio smartphone, di ottenere informazioni descrittive su alberi ed arbusti che compongono il bosco (in collaborazione con l’IIS “Stanga” di Crema), la ristrutturazione dell’impianto di video proiezione del percorso didattico sul paesaggio dei fiumi, l’acquisizione di nuovi strumenti per la didattica (microscopi digitali).

{{< ecoFigure src="azioneprovgiov.png" alt="Azione Province Giovani" caption="" >}}

