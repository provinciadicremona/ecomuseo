---
title: "Significato di un titolo"
date: 2021-08-19T16:35:49+02:00
draft: false

---

Ci si chiede come mai abbiamo deniominato il nostro progetto "Il territorio come ecomuseo".

L'idea è che se un territorio viene interpretato, utilizzato, amministrato e gestito, studiato e capito come proposto nel nostro progetto, allora quel territorio può ben essere considerato come un **enorme museo vivente** che, come ogni museo attento alle esigenze della società contemporanea, si **muove e trasforma costantemente**, per assolvere al meglio le funzioni alle quali è deputato:

- di **conservazione** del patrimonio materiale e culturale di cui è custode e di **potenziamento** del posseduto;
- di **mediazione culturale** nei confronti del pubblico più vasto, rispetto al quale svolge un'opera di **diffusione di conoscenze e di saperi**, favorendo un uso collettivo tanto dei propri spazi quanto dei beni conservati ed esposti;
- di **produzione di conoscenze**, attraverso la ricerca scientifica, anche in collaborazione con università ed enti di ricerca, con l'obiettivo di **aggiungere significato** alle proprie collezioni, favorendone la migliore comprensione nell'ambito di contesti più ampi;
- di **capacità di trasferire le conoscenze** acquisite ad applicazioni concrete, rivolte anche alla conservazione, all'utilizzo sostenibile e alla gestione delle risorse;
- di **attività didattica, formativa ed educativa** nei confronti delle **nuove generazioni**, soprattutto, ma anche del **pubblico adulto**, troppo spesso distratto da mille lusinghe e assuefatto all'acrisìa più disarmante, che gli procura una visione quantomeno superficiale della realtà.

Alla luce di simili considerazioni è intuitivo uscire dalla metafora e trasferire, con le ovvie bilanciature, i medesimi principi al governo di un territorio ricco di valori, un vero "ecomuseo", sui quali purtroppo è spesso scesa una coltre di oblio a tutto favore di una sua visione meramente funzionale e di un suo utilizzo economico spinto a livelli insopportabili.
