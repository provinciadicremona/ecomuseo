---
title: "Dichiarazione d'intenti"
date: 2021-08-19T16:35:37+02:00
draft: false
---

Il progetto intitolato "Il territorio come ecomuseo" si propone come piano **d'azione locale**, con lo scopo di attuare la **ricognizione** di una vasta area provinciale sia sotto il **profilo complessivo** sia attraverso l'analisi dei **singoli elementi costitutivi** della struttura - non ché dell'immagine - del territorio attuale e del paesaggio che ne scaturisce, al fine di **conservarne il più possibile** l'organizzazione interna, la morfologia, la destinazione d'uso e la funzionalità tradizionali, **promuovendo, nel contempo, il potenziamento** - o il miglioramento - delle componenti naturali di contesto e di corredo, così da **aumentare il tasso di biodiversità** dell'intera area esaminata.

Paesaggio padano: fiume Po e fioriLa prospettiva futura è quella di ottenere un **riequilibrio biologico diffuso**, che possa configurarsi come uno stadio climax, caratterizzato da ampie prerogative si stabilità temporale, perseguendo significativi obiettivi di sostenibilità, tanto intrinseca quanto riferita a **nuovi e più congruenti modelli di sviluppo**, economici, sociali e culturali, delle comunità umane locali che operano in tale contesto ambientale.

{{< ecoFigure src="paesaggio_padano_abitati_fuori_golena.jpg" alt="Paesaggio padano: abitati fuori golena nella Provincia di Cremona" caption="Paesaggio padano: abitati fuori golena nella Provincia di Cremona" >}}

Parallelamente all'analisi della componente biologica, il progetto si propone di indagare la **componente antropica del paesaggio**, nella sua evoluzione storica, ponendone in evidenza gli elementi portanti, che formano l'orditura di un paesaggio agrario tradizionale, conservatisi quasi immutati nel tempo a dispetto delle fisiologiche modificazioni succedutesi nei secoli perr rispondere a esigenze contingenti.

Oltre al disegno di tali elementi fisici (rete irrigua, trama parcellare agraria, reticolo viario), il progetto aspira a **individuare e censire le strutture edilizie significative** per dignità architettonica intrinseca o per ruolo rivestito nell'economia rurale del passato, al fine di una loro conservazione attiva o di un loro riuso, dedicato anche alla fruizione collettiva con scopi culturali o ricreativi.


Il "territorio come ecomuseo" si offre dunque come un'enorme **architettura creata dalla natura e dall'uomo nel tempo**, da percorrersi e godersi dall'interno, offrendo la possibilità a ogni genere di fruitore di divenire partecipe dei suoi ritmi e dei suoi spazi, ma anche di interagire con ogni sua componente utilizandone le strutture, sfruttandone in modo accettabile le risorse, modificandone anche l'aspetto e l'uso secondo criteri di sostenibilità estesa, migliorandone o potenziandone le caratteristiche biologiche.

Il progetto "Il territorio come ecomuseo" si propone di perseguire una pluralità di obiettivi locali, tutti riferiti in ultima analisi a tematiche ambientali, in grado di coinvolgerne i poiù svariati aspetti costitutivi, riconducendoli a una **visione globale della realtà territoriale**. Visione globale oggi ancora troppo trascurata a favore di scenari parziali che divengono, sovente, la causa di scelte settoriali inadeguate alla valutazione di **situazioni complesse e storicamente articolate**, come quella che riguarda la provincia di Cremona, dove risultano tutt'ora evidenti i segni di una continuità insediativa e di utilizzo del territorio, praticamente ininterrotta, antica di oltre due millenni.
